# გამარჯობა, სამყაროვ!

სახელმძღვანელოს ეს ნაწილი ეხება JavaScript-ს, უშუალოდ ენას.

ამის მიუხედავად გვჭირდება სამუშაო გარემო, რათა გავუშვათ ჩვენი სკრიპტები და, რადგან ეს გახლავთ ონლაინ-წიგნი, ბრაუზერი ამისთვის მშვენიერი არჩევანია. ჩვენ მინიმუმამდე დავიყვანთ ბრაუზერისთვის სპეციფიკური ბრძანებების (როგორიცაა `alert`) რაოდენობას, რათა მათზე დრო არ დაკარგოთ [იმ შემთხვევაში], თუ გეგმავთ, კონცენტრირდეთ სხვა გარემოზე (როგორიცაა Node.js). ბრაუზერში JavaScript-ის გამოყენებაზე ყურადღებას გავამახვილებთ სახელმძღვანელოს [შემდეგ ნაწილში](/ui).

მაშასადამე, თავდაპირველად ვნახოთ, როგორ ხდება ვებგვერდისათვის სკრიპტის მიბმა. სერვერის მხარის გარემოში (როგორიცაა Node.js) სკრიპტის გაშვება შეგიძლიათ შემდეგნაირი ბრძანებით: `„node my.js“`.


## ტეგი „script“

JavaScript-პროგრამების განთავსება შესაძლებელია HTML-დოკუმენტის მასშტაბით, `<script>` ტეგის გამოყენებით.

მაგალითად:

```html run height=100
<!DOCTYPE HTML>
<html>

<body>

  <p>სკრიპტის წინ...</p>

*!*
  <script>
    alert( 'გამარჯობა, სამყაროვ!' );
  </script>
*/!*

  <p>...სკრიპტის შემდეგ.</p>

</body>

</html>
```

```online
ზემოთ მოცემული განყოფილების მარჯვენა ზედა კუთხეში არსებულ „Play“ ღილაკზე დაწკაპუნებით შეგიძლიათ მაგალითში მოცემული კოდი გაუშვათ.
```

`<script>` ტეგი შეიცავს JavaScript-კოდს, რომელიც, როგორც კი ბრაუზერის მიერ დამუშავდება, ავტომატურად ეშვება.


## თანამედროვე მარკირება

`<script>` ტეგს გააჩნია რამდენიმე ატრიბუტი, რომლებიც დღესდღეობით იშვიათად გამოიყენება, მაგრამ მაინც გვხვდება ძველ კოდში:

ატრიბუტი `type`: <code>&lt;script <u>type</u>=...&gt;</code>
: ძველი HTML-სტანდარტი, HTML4, სკრიპტისაგან მოითხოვდა `type`-ის ქონას. ჩვეულებრივ, იგი გვხვდებოდა შემდეგი მნიშვნელობით: `type="text/javascript"`. ამჟამად ეს აღარ არის აუცილებელი. ამასთან, თანამედროვე HTML-სტანდარტმა მთლიანად შეცვალა ამ ატრიბუტის დატვირთვა. ახლა იგი შეიძლება გამოყენებულ იქნეს JavaScript-მოდულებისათვის. მაგრამ ამაზე საუბარი ჯერჯერობით ნაადრევია, მოდულების შესახებ სახელმძღვანელოს სხვა ნაწილში ვისაუბრებთ.

ატრიბუტი `language`: <code>&lt;script <u>language</u>=...&gt;</code>
: ამ ატრიბუტის დანიშნულება სკრიპტის ენის აღნიშვნა იყო. თუმცა, რადგან [ამჟამად] JavaScript-ი ნაგულისხმევი ენაა, ამ ატრიბუტის გამოყენებას აზრი აღარ აქვს.

კომენტარები სკრიპტის წინ და სკრიპტის შემდეგ.
: ძალიან ძველ წიგნებსა და სახელმძღვანელოებში `<script>` ტეგის შიგნით შეიძლება წააწყდეთ შემდეგი სახის კომენტარებს:

    ```html no-beautify
    <script type="text/javascript"><!--
        ...
    //--></script>
    ```

    აღნიშნული კომენტარის დანიშნულება ის გახლდათ, რომ იგი მალავდა JavaScript-კოდს ძველი ბრაუზერებისაგან, რომლებმაც არ იცოდნენ, როგორ დაემუშავებინათ `<script>` ტეგი. ეს ხრიკი თანამედროვე JavaScript-ში აღარ გამოიყენება. მას შემდეგ, რაც ბოლო 15 წლის განმავლობაში გამოშვებულ არც ერთ ბრაუზერს ეს პრობლემა აღარ აქვს, ერთადერთი, რაშიც მსგავსი კომენტარი შეიძლება დაგეხმაროთ, ჭეშმარიტად უძველესი კოდის იდენტიფიცირებაა.


## გარე სკრიპტები

თუ დიდი მოცულობით JavaScript-კოდი გვაქვს, შეგვიძლია იგი ცალკეულ ფაილში განვათავსოთ.

სკრიპტის ფაილების HTML-ისთვის მიბმა ხორციელდება `src` ატრიბუტით:

```html
<script src="/path/to/script.js"></script>
```

აქ `/path/to/script.js` არის აბსოლუტური მისამართი საიტის ფესვიდან სკრიპტის ფაილამდე. ასევე შეიძლება მივუთითოთ ფარდობითი მისამართი მიმდინარე გვერდიდან. მაგალითად, `src="script.js"` [ან `src="./script.js"`] გულისხმობს, რომ `"script.js"` ფაილი განთავსებულია მიმდინარე საქაღალდეში.

ასევე შეგვიძლია სრული URL-მისამართის მითითება. მაგალითად:

```html
<script src="https://cdnjs.cloudflare.com/ajax/libs/lodash.js/4.17.11/lodash.js"></script>
```

რამდენიმე სკრიპტის მისაბმელად [ერთდროულად] ვიყენებთ მრავალ ტეგს:

```html
<script src="/js/script1.js"></script>
<script src="/js/script2.js"></script>
…
```

```smart
როგორც წესი, HTML-ში თავსდება მხოლოდ უმარტივესი სკრიპტები, უფრო რთულები კი — ცალკეულ ფაილებში.

ცალკეული ფაილის უპირატესობა ის გახლავთ, რომ ბრაუზერი მოახდენს მის ჩამოტვირთვას და [ქეშში](https://en.wikipedia.org/wiki/Web_cache) შენახვას.

სხვა გვერდები, რომლებიც შეიცავენ იმავე სკრიპტს, ნაცვლად ჩამოტვირთვისა, ამოიღებენ მას ქეშიდან. ამრიგად, ფაილის ჩამოტვირთვა ფაქტობრივად მხოლოდ ერთხელ მოხდება.

ეს ამცირებს ტრაფიკს და გვერდებს უფრო სწრაფს ხდის.
```

````warn header="თუ `src` ატრიბუტი განსაზღვრულია, `script` ტეგის შიგთავსი უგულებელყოფილი იქნება."
ერთსა და იმავე `<script>` ტეგში ერთდროულად `src` ატრიბუტისა და შიგთავსის ქონა არ შეიძლება.   

ეს არ იმუშავებს:

```html
<script *!*src*/!*="file.js">
  alert(1); // შიგთავსი უგულებელყოფილია, რადგან განსაზღვრულია src ატრიბუტი
</script>
```

უნდა გავაკეთოთ არჩევანი: ან გარე სკრიპტი `<script src="…">`, ან ჩვეულებრივი კოდი `<script>` ტეგის შიგნით.

ზემოთ მოყვანილი მაგალითი შეიძლება დაიყოს ორ სკრიპტად, რათა (სრულფასოვნად) იმუშავოს:

```html
<script src="file.js"></script>
<script>
  alert(1);
</script>
```
````

## შეჯამება

- გვერდისათვის JavaScript-კოდის დასამატებლად `<script>` ტეგი გამოიყენება.
- `type` და `language` ატრიბუტები არასავალდებულოა.
- გარე ფაილად არსებული სკრიპტის ჩასმა შემდეგნაირად არის შესაძლებელი: `<script src="path/to/script.js"></script>`.


ჯერ კიდევ ბევრი რამ გვაქვს განსახილველი ბრაუზერის სკრიპტებისა და ვებგვერდთან მათი ურთიერთქმედების შესახებ, მაგრამ, როგორც უკვე აღვნიშნეთ, სახელმძღვანელოს ეს ნაწილი მიეძღვნა პროგრამირების ენა JavaScript-ს, ასე რომ, ნუ გაამახვილებთ ყურადღებას ბრაუზერთან დაკავშირებულ დეტალებზე. ჩვენ გამოვიყენებთ ბრაუზერს, როგორც გზას JavaScript-ის გასაშვებად, რაც ონლაინ კითხვის კონტექსტში ძალიან მოსახერხებელია, თუმცა ეს არ გახლავთ ერთადერთი გზა.
